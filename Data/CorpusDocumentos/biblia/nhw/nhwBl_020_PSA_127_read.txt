SALMOS.
127.
Sintla TOTECO amo quitlanana se cali catli masehualme quichihuasnequij, san tlapic inintequi catli nopona tequitij. Sintla TOTECO amo quimocuitlahuía se altepetl, san tlapic inintequi nopa masehualme catli nopona tlamocuitlahuíaj. 
San tlapic anmehuase cualca para antequitise chicahuac huan amo anmosiyajquetzase hasta tlajco yohual. San tlapic para ica miyac tequipacholi anquitemojtinemise amotlacualis huan san ya nopa anquimatise. Pampa Toteco Dios quinequi ximotemachica ipan ya huan xicochica cuali. Yaya quinmacas nochi catli quinicnelía nochi catli monequi. 
Toconehua itztoque se nemactli tlen TOTECO. Quena, catli tlacatij tlen totlacayo eltoc quen se tlatlancayotl. 
Nopa coneme catli se quinpiya quema noja se telpoca tlacatl, itztoque quen miyac cuatlamintli catli quintequihuía se soldado para ica momanahuis ipan tlahuilancayotl. 
Cuali ipanti se tlacatl catli quinpiya miyac iconehua. Nopa tlacatl amo mopinahuas sintla icualancaitacahua quitelhuíaj iixpa se juez, pampa nochi quitlepanitase catli quinpiyas para ica momanahuis. 
