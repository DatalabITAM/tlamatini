SALMOS.
47.
Nochi anmasehualme ximomatlajtlaxcaloca. Xijpaquilismacaca Toteco Dios huan xihuicaca chicahuac. 
Pampa TOTECO yaya catli más hueyi huan temajmati. Yaya nopa hueyi tlanahuatijquetl catli quinahuatía nochi ni tlaltipactli. 
Quintzontlamilti pilaltepetzitzi toixpa huan quitlalijtoc nochi tlalme tomaco para tiquinnahuatise. Yeca tojuanti tlahuel tipaquij. 
Yaya quitlapejpenijtoc ni tlali para techaxcatis. Techmaca catli más cuali pampa techicnelía tojuanti tiimasehualhua. 
Toteco Dios tlejcotoc campa tlanahuatía. Nochi tzajtziyayaj ica paquilistli huan tlapitzayayaj ica tlapitzali quema TOTECO calaquiyaya. 
Xihuicaca tiohuicatl para ma tijpaquilismacaca Toteco Dios. Xijhuicatica pampa yaya totlanahuatijca. 
Toteco Dios, yaya nopa tlanahuatijquetl catli quinahuatía nochi ni tlaltipactli. Xijcualtlalica se huicatl catli yejyectzi huan xijhuicatica. 
Toteco Dios mosehuijtoc ipan isiya tlatzejtzeloltic, huan tlanahuatía ipan nochi tlalme. 
Nopa huejhueyi masehualme catli quipiyaj tlanahuatili ipan campa hueli tlali ipan ni tlaltipactli mosansejcotilíaj tohuaya. Quinequij para ma san sejco tijhueyichihuase Toteco Dios, yaya catli iTeco Abraham catli huejcajya itztoya. 
Iaxca ya nochi tlanahuatiani huan ininsoldados campa hueli ipan tlaltipactli, huan inijuanti quihueyitlepanitaj. 
