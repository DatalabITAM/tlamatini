ESDRAS.
10.
Huan nimocajqui nimotlancuaquetztoc iixpa Toteco Dios huan niquilhuiyaya totlajtlacolhua ipan itiopa huan nichocayaya chicahuac. Huan quema noja nimotlatlajtiyaya, ajsicoj miyaqui tlacame, sihuame huan coneme catli chocaque chicahuac nohuaya. 
Teipa Secanías, icone Jehiel, catli ichaj ehuani Elam techilhui: “Tijmatij para titlajtlacolchijtoque ica Toteco Dios pampa timocuilijtoque sihuame catli seyoc tlali ehuaj, pero noja huelis Toteco Dios techtlasojtlas tiisraelitame. 
Huajca ma tijchihuase se camanal sencahuali iixpa Toteco Dios huan tiquincahuase nochi tosihuajhua huan toconehua catli amo israelitame. Huan tijchihuase nochi catli ta huan inijuanti catli quitlepanitaj Toteco Dios technahuatíaj. Tijchihuase nochi quen quiijtohua itlanahuatilhua Toteco Dios. 
Huajca ama ximoquetza huan techilhui tlaque monequi tijchihuase pampa ta mitztocarohua ni tequitl. Ximoyolchicahua huan tojuanti tiitztose mohuaya.” 
Huajca na, niEsdras, nimoquetzqui huan niquinilhui nopa tlayacanca totajtzitzi huan levitame huan nochi israelitame para ma quiijtoca sintla quichihuasquíaj quen Secanías quiijtojtoya. Huan quiijtojque para, quena. 
Teipa na niEsdras nicalajqui ipan itiopa Toteco Dios ipan icuarto Johanán, icone Eliasib, huan amo nitlacuajqui, niyon amo tleno niquijic pampa tlahuel nimotequipachojtoya ica inintlajtlacolhua masehualme catli mocueptoyaj ipan altepetl Jerusalén tlen tlali Babilonia. 
Huan quinyolmelajque nochi israelitame catli mocueptoyaj huan itztoyaj ipan tlali Judá para ma mosentilica ipan Jerusalén. 
Huan sintla acajya amo moixnextisquía ipan Jerusalén ica eyi tonali quen quiijtojtoyaj nopa tlayacanani huan huehue tlacame, huajca quincuilisquíaj inintlal, huan nochi catli iniaxca, huan quinpanquixtisquíaj huan ayacmo moiximatise para israelitame. 
Huan ipan 20 itequi nopa chicnahui metztli ipan toisraelita calendario 10:9 Elqui huejcajya ipan se 19 itequi diciembre ipan tocalendario tlen ama., nochi tlacame catli itztoyaj ipan tlali Judá huan tlali Benjamín moixnextijque ipan altepetl Jerusalén huan mosehuijque ipan nopa hueyi plaza iixmelac itiopa Toteco Dios. Huan hasta huihuipicayayaj pampa quimatiyayaj para se hueyi tlamantli catli ica quinnotztoyaj. Huan nojquiya huihuipicayayaj pampa tlahuel tlaquiyahuiyaya chicahuac. 
Huajca na nimoquetzqui, niEsdras, nitotajtzi huan niquinilhui: ―Antlajtlacolchijtoque pampa anmosihuajtijtoque ininhuaya sihuame catli amo israelitame. Yeca anquihueyilijtoque totlajtlacolhua tiisraelitame huan nopa tlatzacuiltilistli catli tijselise. 
Huajca ama xijpohuaca amotlajtlacolhua iixpa TOTECO Dios, yaya catli ininTECO tohuejcapan tatahua. Xijchihuaca catli ya ipaquilis huan ximohuejcatlalica tlen nopa masehualme catli ehuaj ni tlali huan xiquincuepaca amosihuajhua catli amo israelitame. 
Huan nochi nopa tlacame catli mosentilijtoyaj nopona tlananquilijque chicahuac: ―Cualtitoc, tijchihuase nochi catli tiquijtojtoc. 
Huan nojquiya quiijtojque: Ama tlaquiyahui chicahuac huan amo huelis tihuejcahuase timocahuase calteno ipan ni tonali quema mojmostla tlaquiyahui. Huan ni tlamantli amo mosencahuas ipan se tonal pampa tlahuel timiyaqui tojuanti catli titlajtlacolchijtoque. 
¿Amo hueli san mocahuase nica totlayacancahua quen topatlacahua tojuanti huan quisencahuase quema techtlajtolsencahuase sesen tojuanti? Huan teipa quema techilhuise catlique tonal ma tihualaca, timoixnextiquij nica tojuanti catli timocuilijtoque sihuame catli amo israelitame. Tihualase ininhuaya nopa huehue tlacame huan jueces tlen toaltepehua catli quimatij catli melahuac. Huan tijsencahuase nochi ni tlamantli cuali iixpa Toteco Dios quen quinamiqui hasta quiyolpactis huan ayacmo toca cualanis. 
Huan nochi quiijtojque para cuali quen quiijtojtoyaj. San Jonatán, icone Asael, huan Jahazías, icone Ticva, inijuanti amo quinpacti, niyon amo quinpacti Mesulam, huan Sabetai catli eliyaya se levita. 
Pero masque amo quinpactiyaya, ya nopa tijchijque. Huan nechtlapejpenijque na, niEsdras nitotajtzi, huan sequinoc tlacame catli itztoyaj tlayacanani ipan nopa huejhueyi familias tlen inintatahua. Huan techilhuijque ma titetlajtolsencahuaca ipan ni tlamantli. Huan teipa timosentilijque huan tipejque titequitij ipan nopa achtihui tonal ipan metztli majtlactli ipan toisraelita calendario 10:16 Elqui huejcajya ipan se 29 itequi diciembre ipan tocalendario tlen ama.. 
Huan amo titlanque tiquincamanalsencahuaj nochi catli mosihuajtijtoyaj ica catli amo israelitame hasta ipan nopa achtihui tonal ipan nopa achtihui metztli ipan toxihui 10:17 Elqui huejcajya ipan 27 itequi marzo ipan tocalendario tlen ama.. 
Ya ni inintoca iniixhuihua totajtzitzi catli mocuilijtoyaj sihuame catli amo israelitame: Tlen iteipan ixhuihua Jesúa catli eliyaya icone Josadac, huan nochi iicnihua: Maasías, Eliezer, Jarib huan Gedalías. 
Huan quen quitencahuilijtoyaj Toteco Dios, nochi quincajque ininsihuajhua huan moyolcuepque tlen inintlajtlacolhua huan quimacaque Toteco Dios se oquich borrego para se tlacajcahualistli para inintlajtlacolhua. 
Huan tlen iteipan ixhuihua Imer: Hanani huan Zebadías. 
Huan tlen iteipan ixhuihua Harim: Maasías, Elías, Semaías, Jehiel huan Uzías. 
Huan tlen iteipan ixhuihua Pasur: Elioenai, Maasías, Ismael, Natanael, Jozabad huan Elasa. 
Ya ni inintoca levitame catli quichijtoyaj: Jozabad, Simei, Kelaía (catli nojquiya itoca Kelita), Petaías, Judá, huan Eliezer. 
Ya ni itoca huicani catli quichijtoya: Eliasib. Ya ni inintoca catli tlamocuitlahuijque ipan tiopa ipuertajyo catli quichijtoyaj: Salum, Telem, huan Uri. 
Ya ni inintoca sequinoc israelitame catli mocuilijtoyaj sihuame catli amo israelitame: Tlen iteipan ixhuihua Paros: Ramía, Jezías, Malquías, Mijamín, Eleazar, Malquías huan Benaía. 
Tlen iteipan ixhuihua Elam: Matanías, Zacarías, Jehiel, Abdi, Jeremot huan Elías. 
Tlen iteipan ixhuihua Zatu: Elioenai, Eliasib, Matanías, Jeremot, Zabad huan Aziza. 
Tlen iteipan ixhuihua Bebai: Johanán, Hananías, Zabai huan Atlai. 
Tlen iteipan ixhuihua Bani: Mesulam, Maluc, Adaía, Jasub, Seal huan Ramot. 
Tlen iteipan ixhuihua Pahat Moab: Adna, Quelal, Benaía, Maasías, Matanías, Bezaleel, Binúi huan Manasés. 
Tlen iteipan ixhuihua Harim: Eliezer, Isaías, Malquías, Semaías, Simeón, 
Benjamín, Maluc huan Semarías. 
Tlen iteipan ixhuihua Hasum: Matenai, Matata, Zabad, Elifelet, Jeremai, Manasés huan Simei. 
Tlen iteipan ixhuihua Bani: Madai, Amram, Uel, 
Benaía, Bedías, Quelúhi, 
Vanías, Meremot, Eliasib, 
Matanías, Matenai huan Jaasai. 
Tlen iteipan ixhuihua Binúi: Simei, 
Selemías, Natán, Adaía, 
Macnadebai, Sasai, Sarai, 
Azareel, Selemías, Semarías, 
Salum, Amarías huan José. 
Huan tlen iteipan ixhuihua Nebo: Jeiel, Matatías, Zabad, Zebina, Jadau, Joel huan Benaía. 
Nochi ni tlacame catli nica eltoc inintoca mocuilijtoyaj sihuame catli amo israelitame huan sequin nopa sihuame ya quinmacatoyaj ininconehua.
