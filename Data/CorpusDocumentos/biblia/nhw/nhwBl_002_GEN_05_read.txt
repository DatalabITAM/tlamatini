GÉNESIS.
5.
Ya ni inintoca iteipan ixhuihua Adán: Quema Toteco Dios quinchijqui masehualme, quinsencajqui quen ya itlachiyalis. 
Quinsencajqui tlacame huan sihuame huan ipan nopa tonal quema quinchijqui, quintiochijqui huan quintocaxti “masehualme”. 
Huan quema Adán quipixqui 130 xihuitl, tlacatqui icone catli elqui quen ya huan san se inintlachiyalis huan quitocaxti Set. 
Huan quema ya tlacajtoya Set, Adán noja itztoya seyoc 800 xihuitl huan quinpixqui más iconehua, tlacame huan sihuame. 
Huan mijqui Adán quema quipixqui 930 xihuitl. 
Huan Set quipiyayaya 105 xihuitl quema tlacatqui icone, Enós. 
Teipa Set noja itztoya seyoc 807 xihuitl huan noja quinpixqui sequinoc iconehua, tlacame huan sihuame. 
Huan mijqui Set quema quipixqui 912 xihuitl. 
Huan Enós quipiyayaya 90 xihuitl quema tlacatqui icone, Cainán. 
Teipa Enós noja itztoya seyoc 815 xihuitl huan noja quinpixqui más iconehua, tlacame huan sihuame. 
Huan Enós mijqui quema quipixqui 905 xihuitl. 
Huan Cainán quipiyayaya 70 xihuitl quema tlacatqui icone, Mahalaleel. 
Teipa Cainán itztoya seyoc 840 xihuitl huan noja quinpixqui más iconehua, tlacame huan sihuame. 
Huan Cainán mijqui quema quipixqui 910 xihuitl. 
Huan Mahalaleel quipiyayaya 65 xihuitl quema tlacatqui icone, Jared. 
Teipa Mahalaleel itztoya seyoc 830 xihuitl huan noja quinpixqui más iconehua, tlacame huan sihuame. 
Huan mijqui Mahalaleel quema quipixqui 895 xihuitl. 
Huan Jared quipiyayaya 162 xihuitl quema tlacatqui icone, Enoc. 
Teipa, Jared itztoya seyoc 800 xihuitl más huan noja quinpixqui más iconehua, tlacame huan sihuame. 
Huajca nochi xihuitl catli itztoya Jared quiaxiti 962 xihuitl huan huajca mijqui. 
Huan Enoc quipiyayaya 65 xihuitl quema tlacatqui icone, Matusalén. 
Huan Enoc nochipa quichijqui ipaquilis Toteco Dios. Huan teipa quema Matusalén ya tlacajtoya, Enoc itztoya seyoc 300 xihuitl más huan noja quinpixqui sequinoc iconehua, tlacame huan sihuame. 
Huajca ica nochi Enoc quiaxiti 365 xihuitl. 
Huan pampa Enoc nochipa nejnentoya quen Toteco Dios ipaquilis, se tonal polijqui pampa Toteco Dios quihuicac. 
Huan Matusalén quipiyayaya 187 xihuitl quema tlacatqui icone catli quitocaxti Lamec. 
Huan teipa Matusalén itztoya seyoc 782 xihuitl más huan noja quinpixqui más iconehua, tlacame huan sihuame. 
Huajca ica nochi Matusalén quiaxiti 969 xihuitl huan huajca mijqui. 
Lamec quipiyayaya 182 xihuitl quema tlacatqui icone, 
huan quitocaxti Noé. (Noé quinequi quiijtos “techyoltlalis”.) Quej nopa quitocaxti pampa quiijto: “TOTECO quitelchijqui ni tlali, huan monequi titequitise tlahuel chicahuac para titlaeliltise, pero ni conetl techyoltlalis.” 
Huan teipa quema Noé ya tlacajtoya, Lamec noja itztoya seyoc 595 xihuitl huan noja quinpixqui más iconehua, tlacame huan sihuame. 
Huajca nochi xihuitl catli itztoya Lamec quiaxiti 777 huan huajca mijqui. 
Huan Noé quipiyayaya 500 xihuitl quema tlacatque iconehua, Sem, Cam huan Jafet. 
