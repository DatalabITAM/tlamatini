2 REYES.
2.
Teipa quema monechcahuiyaya nopa hora para TOTECO quihuicas Elías hasta ilhuicac ipan se ajcomalacatl, Eliseo quisayaya altepetl Gilgal ihuaya Elías, 
pero Elías quiilhui: ―Ximocahua nica, pampa TOTECO nechtitlantoc ma niya campa altepetl Betel. Pero Eliseo quinanquili: ―Temachtli nimitzilhuía amo nimitzcahuas moseltzi. Huajca yajque san sejco hasta Betel. 
Pero nopa telpoca tlajtol pannextiani catli itztoyaj ipan Betel quisque quinamiquitoj Eliseo huan quiilhuijque: ―¿Ta no tijmati para ama TOTECO mitzquixtilis Elías, motlamachtijca? Huan Eliseo quinnanquili: ―Quena, nijmati, pero amo tleno xiquijtoca. 
Teipa Elías quiilhui Eliseo: ―Ximocahua nica ipan Betel pampa TOTECO nechtitlantoc ma niya altepetl Jericó. Pero Eliseo quinanquili: ―Nelía temachtli nimitzilhuía, amo nimitzcahuas moseltzi. Huajca yajque san sejco hasta altepetl Jericó. 
Huan nopa telpoca tlajtol pannextiani catli itztoyaj altepetl Jericó monechcahuitoj campa Eliseo, huan quiilhuijque: ―¿Ta no tijmati para ama TOTECO mitzquixtilis motlamachtijca? Huan Eliseo quinnanquili: ―Quena, ya nijmati, pero amo tleno xiquijtoca. 
Teipa Elías quiilhui Eliseo: ―Ximocahua nica Jericó pampa TOTECO nechtitlantoc hasta hueyatl Jordán. Pero Eliseo quinanquili quen nochipa quinanquiliyaya: ―Nelía temachtli nimitzilhuía, amo nimitzcahuas moseltzi. Huajca yajque nochi ome san sejco. 
Huan hualajque 50 telpoca tlajtol pannextiani, huan moquetzque huejca iniixmelac Elías huan Eliseo para quintlachilise. Huan Elías huan Eliseo moquetzque iteno hueyatl Jordán. 
Huan Elías moquixtili itlaque catli quinextiyaya para eli se tlajtol pannextijquetl, huan quimimilo, huan ica quitzohuitejqui nopa atl san se huelta. Huan nimantzi nopa hueyatl motlajcoxelo huan nochi ome quiixcotonque ipan tlali huactoc. 
Huan quema ya quiixcotontoyaj, Elías quiilhui Eliseo: ―Techtlajtlani tlaque tijnequi ma nimitzchihuili pampa amo huejcahuas para nechhuicase. Huan Eliseo quiilhui: ―Nimitztlajtlanía ma nijseli motequi quen tlayacanca tlajtol pannextijquetl. 
Huan Elías quinanquili: ―Tlahuel ohui catli timotlajtlanijtoc. Pero sintla techitas quema nechhuicase tlen campa ta, TOTECO mitzmacas catli tijtlajtlanía. Huan sintla amo techitas, huajca amo. 
Huan quema nopa ome tlacame yohuiyayaj huan camanaltitiyohuiyayaj, nimantzi monexti tlatlajco inijuanti se cuacarro catli senquistoc tlitl ica cahuayojme catli nojquiya tlitl. Huan Elías ipan tlejcoc huan yajqui ilhuicac ipan se ajcomalacatl. 
Huan Eliseo quiitac nopa tlamantli, huan quinojnotzqui chicahuac huan quiijto: “Notata, ta catli tieliyaya ichicahualis ni tlali Israel, ama techcajtoc.” Huan ayacmo quiitac más. Huan quitlajcocotonqui tlen ya iyoyo para ma nesi itequipachol. 
Huan Eliseo quitlananqui itlaque Elías catli huetzqui huan mocuepqui ipan ojtli campa hualajtoyaj hasta campa hueyatl Jordán. Huan moquetzqui ateno. 
Huan ica nopa tlaquemitl catli huetztoya tlen Elías, Eliseo quitzohuitejqui nopa atl huan quiijto: “TOTECO, ta catli tiiTeco Elías, xijnexti mochicahualis.” Huan quema quitzohuitectoya nopa hueyatl, nimantzi motlajcoxelo nopa atl huan moquetzqui se pamitl nica huan seyoc neca, huan Eliseo sempa quiixcotonqui nopa hueyatl ipan huactoc tlali. 
Huan quema quiitaque catli panoc, nopa telpoca tlajtol pannextiani catli itztoyaj ipan Jericó ipan nica nali hueyatl, quiijtojque: “¡Nopa chicahualistli catli TOTECO quimacatoya Elías, ama motlalijtoc ipan Eliseo!” Huan nopa telpoca tlajtol pannextiani hualajque quinamiquicoj Eliseo ipan ojtli, huan motlancuaquetzque iixpa huan mohuijtzonque tlalchi ica miyac tlatlepanitacayotl. 
Huan quiilhuijque: ―Techcahuili ma tiquintitlanica nopa 50 tlacame catli más tetique tlen tojuanti para yase quitemotij motlamachtijca, Elías. Huelis Itonal TOTECO san quitlanantoc huan quitlalijtoc ipan se cuatitlamitl o ipan se tlachiquili. Pero Eliseo quinilhui: ―Amo xiquintitlanica. 
Pero quifuerzajhuijque nopa tlajtol pannextiani hasta moyolyamanili Eliseo huan quincahuili ma quintitlanica nopa 50 tlacame. Huan quitemojtinenque para eyi tonati, pero amo quipantijque. 
Huan quema mocuepque campa mocahuayayaj ipan altepetl Jericó huan amo tleno quipantijtoyaj, Eliseo noja itztoya nopona huan quinilhui: ―Na nimechilhui amo xijtemotij pampa san tlapic. 
Huan nopa tlacame catli ehuani altepetl Jericó quiilhuijque Eliseo: ―Nica campa mosehuía ni altepetl nelía yejyectzi quen tiquita, pero nopa atl catli onca, amo cuali. Huan quichihua para nochi tosihuajhua ma quintlahuisoca ininconehua huan ni totlal amo hueli tlaeliltis. 
Huajca Eliseo quiijto: ―Techhualiquilica se xicali catli yancuic, huan xijtemitica ica istatl. Huajca quihualiquilijque. 
Huan Eliseo yajqui campa meyayaya nopa ameli, huan quitenqui nopa istatl amelijtic, huan quiijto: ―Quej ni quiijtohua TOTECO: ‘Ya nijchicajtoc ni atl, huan ayacmo quihualicas miquilistli, niyon cocolistli.’ 
Huajca hasta ama nopa atl mocahua nelcuali quen Eliseo quiijto para elis. 
Teipa Eliseo quisqui nopona huan yajqui ipan Betel. Huan quema tlejcoyaya ipan ojtli, quisque miyaqui telpoca tlacame catli amo quitlepanitayayaj TOTECO, huan pejque ica paquij Eliseo. Quitzajtziliyayaj: “Ticuapepestic tlacatl, xitlejco ticuapepestic tlacatl.” 
Huan moicantlachili Eliseo huan quinitac, huan quintelchijqui ica itequiticayo TOTECO. Huan quisque ome osome ipan nopa cuatitlamitl, huan quinmictijque 42 tlen nopa telpocame. 
Huan teipa Eliseo quisqui nopona huan yajqui tepetl Carmelo. Teipa quisqui nopona huan mocuepqui altepetl Samaria. 
