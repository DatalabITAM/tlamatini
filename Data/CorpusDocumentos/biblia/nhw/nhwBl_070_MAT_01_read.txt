Icamanal Toteco Catli Quiijcuilo Mateo.
1.
Ni amatl quipiya inintoca ihuejcapan tatahua Jesucristo. Yaya se iteipa ixhui David huan se iteipa ixhui Abraham. 
Abraham catli itztoya huejcajya quipixqui se icone catli quitocaxtlali Isaac. Huan Isaac quipixqui se icone catli quitocaxtlali Jacob. Huan Jacob quinpixqui majtlactli huan ome iconehua huan se tlen inijuanti itocax eliyaya Judá. 
Judá huan nopa sihuatl Tamar quinpixque ome ininconehua huan quintocaxtlalijque Fares huan Zara. Huan Fares quipixqui se icone catli quitocaxtlali Esrom. Esrom quipixqui se icone catli quitocaxtlali Aram. 
Aram quipixqui se icone catli quitocaxtlali Aminadab. Huan Aminadab quipixqui se icone catli quitocaxtlali Naasón. Naasón quipixqui se icone catli quitocaxtlali Salmón. 
Huan Salmón huan isihua Rahab quipixque se inincone catli quitocaxtlalijque Booz. Booz huan isihua Rut quipixque se inincone catli quitocaxtlalijque Obed. Obed quipixqui se icone catli quitocaxtlali Isaí. 
Huan Isaí quipixqui se icone catli quitocaxtlali David catli moscalti huan elqui nopa hueyi tlanahuatijquetl. Huan nopa hueyi tlanahuatijquetl David quipixqui se icone catli quitocaxtlali Salomón. Huan inana Salomón eliyaya catli achtihui elqui isihua Urías. 
Huan Salomón quipixqui se icone catli quitocaxtlali Roboam. Roboam quipixqui se icone catli quitocaxtlali Abías. Huan Abías quipixqui se icone catli quitocaxtlali Asa. 
Asa quipixqui se icone catli quitocaxtlali Josafat. Huan Josafat quipixqui se icone catli quitocaxtlali Joram. Joram quipixqui se icone catli quitocaxtlali Uzías. 
Huan Uzías quipixqui se icone catli quitocaxtlali Jotam. Jotam quipixqui se icone catli quitocaxtlali Acaz. Acaz quipixqui se icone catli quitocaxtlali Ezequías. 
Huan Ezequías quipixqui se icone catli quitocaxtlali Manasés. Manasés quipixqui se icone catli quitocaxtlali Amón. Amón quipixqui se icone catli quitocaxtlali Josías. 
Huan Josías quipixqui se icone catli quitocaxtlali Jeconías huan nojquiya quinpixqui más iconehua. Josías huan iconehua itztoyaj ipan nopa tonali quema hualajque tlali Babilonia ehuani huan quinhuicaque nechca nochi israelitame ilpitoque para ma quintequipanotij ipan inintlal. 
Huan teipa nepa ipan tlali Babilonia Jeconías quipixqui se icone catli quitocaxtlali Salatiel. Huan Salatiel quipixqui se icone catli quitocaxtlali Zorobabel. 
Huan Zorobabel quipixqui se icone catli quitocaxtlali Abiud. Abiud quipixqui se icone catli quitocaxtlali Eliaquim. Eliaquim quipixqui se icone catli quitocaxtlali Azor. 
Huan Azor quipixqui se icone catli quitocaxtlali Sadoc. Sadoc quipixqui se icone catli quitocaxtlali Aquim. Aquim quipixqui se icone catli quitocaxtlali Eliud. 
Huan Eliud quipixqui se icone catli quitocaxtlali Eleazar. Eleazar quipixqui se icone catli quitocaxtlali Matán. Matán quipixqui se icone catli quitocaxtlali Jacob. 
Huan Jacob quipixqui se icone catli quitocaxtlali José catli moscalti huan mosihuajti ihuaya María. Huan María elqui inana Jesús. Huan Jesús elqui nopa Cristo catli Toteco Dios quititlanqui ipan ni tlaltipactli. 
Huajca majtlactli huan nahui huejhueyi tatame quinpixque ininconehua tlen quema Abraham itztoya ipan tlaltipactli hasta quema Tlanahuatijquetl David itztoya. Huan seyoc majtlactli huan nahui huejhueyi tatame quinpixque ininconehua tlen quema David itztoya ipan tlaltipactli hasta quinhuicaque nechca nochi israelitame ipan tlali Babilonia. Huan seyoc majtlactli huan nahui huejhueyi tatame quinpixque ininconehua tlen quema quinhuicaque israelitame ipan tlali Babilonia hasta quema tlacatqui Cristo catli Toteco Dios quititlanqui ipan tlaltipactli. 
Quej ni panoc quema tlacatqui Jesucristo. Inana Jesús quitocaxtiyayaj María huan ya quiijtlantoya José huan quisencajtoyaj ipan amatl para mocuilis quen momatque quichihuaj. Huan ipan nopa xihuitl quema polihuiyaya para mosansejcotilise, José quimatqui para María ya eliyaya conehue, pero elqui ichicahualis Itonal Toteco catli quichijqui ma conepiya. 
Huan José, catli ya eltoya ihuehue María ipan amatl, eliyaya se tlacatl xitlahuac huan amo quinequiyaya quipinahualtis iniixpa masehualme. Huajca moilhui más cuali moamasosolos ihuaya María ichtacatzi para mocahuase. 
Huan quema José moilhuiyaya catli quichihuasquía, quiitac ipan se temictli huan se itequihua Toteco quiilhui: “Xitlacaqui José, ta tiiteipa ixhui David catli huejcajya itztoya. Amo ximajmahui para timocuilis mosihua María, pampa nopa conetl catli quihuica pejqui ica ichicahualis Itonal Toteco. 
Huan María quitlacatiltis se oquichpil huan tijtocaxtis: ‘Jesús’ catli quiijtosnequi: ‘Temaquixtijquetl’. Pampa quinmaquixtis imasehualhua tlen inintlajtlacolhua.” 
Huajca nochi ya ni panoc para ma tlami catli Toteco Dios techilhui ica itlajtol pannextijca huejcajya para teipa panos. Yaya techilhui: 
“Xiquita se cuali ichpocatl catli amo quema itztoya ihuaya se tlacatl elis conehue, huan quitlacatiltis se oquichpil huan quitocaxtlalis: Emanuel. Emanuel quiijtosnequi: ‘Toteco itztoc tohuaya.’ ” 
Huajca quema José isac, quichijqui senquistoc catli itequihua Toteco quiilhuijtoya. Quicuito María quen isihua, 
pero José amo quinechcahui hasta tlacatqui icone. Huan María quitlacatilti iachtihui ejca cone, se piloquichpiltzi. Huan José quitocaxtlali Jesús. 
