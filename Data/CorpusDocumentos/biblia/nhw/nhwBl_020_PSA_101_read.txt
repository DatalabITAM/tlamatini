SALMOS.
101.
Na nijnequi nihuicas para ta, TOTECO, pampa ta techicnelía huan techchihuilía catli xitlahuac. Quena, nimitzpaquilismacas ica huicatl. 
Nijnequi xitlahuac nimonejnemiltis ipan moojhui, huan quema tihualas techitaqui, amo techpantilis niyon se tlamantli catli amo cuali. Nojquiya nimonejnemiltis xitlahuac ipan nochaj. 
Amo nijnequi tlamantli catli nenpolihui huan catli amo tleno ipati. Amo nijchihuas tlamantli catli amo xitlahuac. 
Nijhuejcamajcahuas nochi tlalnamiquilistli catli nechchihuasquía ma nijchihua catli fiero. Amo nijnechcahuis tlamantli catli amo cuali. 
Amo niquijiyohuis catli quiichtacaejelnamiqui ihuampox. Huan amo aqui nijcahuilis ma mohueyimati huan moyacaquetzas. 
Niquinmocuitlahuis nopa masehualme catli temachme ipan notlal, huan niquinnotzas para ma itztoca nohuaya ipan nochaj. Huan san catli nelía monejnemiltíaj xitlahuac, niquincahuilis ma nechtequipanoca. 
Pero amo niquincahuilis ma itztoca ipan nochaj catli tlacajcayahuaj huan istlacatij. 
Mojmostla ica ijnaloc niquintzontlamiltis nochi catli amo tleno quitlepanitaj. Huan quej nopa niquintlamiltis nochi catli quichihuaj catli fiero ipan ialtepe TOTECO. 
